<!DOCTYPE html>
<html>
    <head>
        <meta charset="utf-8">
        <title>Bulterier</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Bulterier</h1>
        <div class="vsebina">
            
            <center><img src="../../slike/srednji_psi/output2/bull-terrier.jpg"></center>
            <h3>Opis pasme:</h3>
            <p class="opis">Bulterierja so vzredili v zgodnjem 19. stoletju za sodelovanje v športu, v katerem je bila naloga psa, da služi kot vaba za bika, naloga lastnika pa, da bika ujame. Prvotno so v tem športu uporabljali Angleške buldoge, a so navdušeni tekmovalci želeli ustvariti še hitrejšo in gibčnejšo pasmo. Zato so križali Angleškega buldoga s Starim angleškim terierjem ter Španskim pointerjem. Križanec se ni dobro izkazal v dotičnem športu, a je zaradi edinstvenega videza hitro postal priljubljen družni pes plemičev. Sprva je obstajala le bela različica, njeno izvorno ime pa je bilo Beli kavalir. Številne barve različice Bulterierja, ki jih poznamo danes, so dobili z nadaljnjim parjenjem s Staffordshireskim terierjem, bela barva pa še vedno ostaja najpogostejša. Kasneje so ustvarili še miniaturno različico, ki ima vse lastnosti standardnega Bulterierja v kompaktnejši velikosti. Danes sta obe različici Bulterierja predvsem priljubljen družni pes in dober čuvaj.
            
            Čeprav so tega psa vzredili za agresivno pasmo, pa je dandanes vse prej kot to. Je precej nežen in družaben pes. Pogumen, aktiven, zabaven, pa tudi zvest in poslušen. Je dober čuvaj, a bolj zaradi svojega nevarnega videza in opozorilnega laježa, saj sicer ni agresiven do ljudi. Močno se naveže na družino in je dober ljubljenček za aktivne družine s starejšimi otroki. Ne prenaša dobro samote, zato ga ni primerno puščati samega po več ur ali zapirati v pesjak. Potrebuje nenehno človeško interakcijo. Ni primeren za neizkušene lastnike.
            
            Lahko je agresiven do drugih psov, zlasti nekastrirani samci lahko kažejo agresivno vedenje do drugih samcev. V gospodinjstvu ni priporočljivo imeti dveh samcev ali dveh dominantnih pasem, kar Bulterier vsekakor je. Zgodnja socializacija lahko omili agresijo proti drugim psom, prav tako kastracija samcev, oziroma sterilizacija samic. Zaradi močnega plenilskega nagona ni priporočljivo, da so v gospodinjstvu druge manjše hišne živali, kot so hrčki, zajci in podobno. Z zgodnjo socializacijo se bo morda razumel z mačko, a predstavitev naj bo postopna in vselej nadzorovana.  
            
            Za razliko od živali, so ti psi izredno tolerantni do otrok. Z otroki, ki so člani družine bodo zaščitniški in nežni. Za majhne otroke so lahko nekoliko preveč živahni, starejši otroci pa bodo uživali v brezskrbni igri z Bulterierjem. Ker je precej odporna pasma, lahko prenese tudi nekoliko bolj grobo otroško igro. Bulterier pa naj bo vselej pod nadzorom odrasle osebe, saj lahko postane nekoliko vzdražen, če se jih predolgo nadleguje.
 
            Ima izredno kratko, tanko in na dotik trdo dlako, ki leži tik ob telesu. Zdrava in negovana dlaka ima vselej naraven lesk. Zmerno mu izpada skozi vse leto, dvakrat letno pa se izpadanje dlake še poveča. Ker je dlaka kratka in trda, bo verjetno nadloga za vaše pohištvo in obleke. Ta kratka dlaka ga ne varuje pred mrazom, zato ga pozimi ustrezno zaščitite. 
            
            Dlaka Bulterierja je nezahtevna in najprimernejša za lastnike, ki negi svojega psa ne želijo posvečati prevelike pozornosti. Enkrat tedensko jo je potrebno skrtačiti ali psa zdrgniti s posebno pasjo rokavico, da odstranite odmrlo dlako in obenem preprečite, da bi se ta znašla na vašem pohištvu. Ker gre za precej čisto pasmo, redno kopanje ni potrebno. Da bi kar se da zaščitili naravna olja, ki so na koži, se kopanja z blagim šamponom poslužujte le kadar je to zares potrebno.
            
            Kot pri vseh pasmah, se tudi pri Bulterierju pojavljajo nekatere dedne bolezni, ki jih lahko preprečite z izbiro psa pri odgovornem rejcu.
            Pogostejše bolezni pri Bulterierju so: izpah pogačice, kožne alergije, okvare sluha (predvsem beli Bulterierji se lahko skotijo gluhi ali oglušijo kmalu po tem), bolezni srca, odpoved ledvic, obsesivno-kompulzivna motnja, pomanjkanje Cinka ter nagnjenost k prekomerni telesni teži. 
            
            Ti precej trmasti in samostojni psi so lahko trd oreh pri šolanju. Ker so inteligentni bodo hitro ugotovili koga v družini morajo poslušati in koga lahko preprosto ignorirajo brez vsakršnih posledic. Priporočljivo je, da s šolanjem začne en posameznik, ponavadi najizkušenejši in najdominantnejši v družini, nato pa se z dogovorjenimi in doslednimi ukazi v vzgojo vključijo tudi ostali člani družine. S šolanjem je potrebno začeti zgodaj, nujna pa je tudi obsežna socializacija mladička, da zmanjšate verjetnost kasnejšega razvoja agresije. Vzgoja naj bo odločna in dosledna, pa vendar pozitivna in ljubeča.
            
            Bulterier je zelo živahna pasma, ki potrebuje kar nekaj dnevne aktivnosti, da ostane zdrava in zadovoljna. Vsaj srednje velik in ograjen vrt je ustrezen za njegovo potrebo po dnevni aktivnosti. Potrebuje dolge sprehode, priporočljiva sta vsaj dva na dan. Uživajo tudi v teku in planinarjenju, raziskovanju na vrtu ali v parku ter igri z otroki. Veliko energije bodo porabili že sami, preko dneva, če jim bo zagotovljen primeren prostor. Ponavadi jih je potrebno vzpodbuditi k aktivnosti, saj so nagnjeni k lenobi. Ker pa so izpostavljeni tudi debelosti, je potrebno uravnotežiti količino gibanja in ustrezno prehrano. Nenehna stimulacija preko dneva bo zagotovila tudi, da pes ne bo zdolgočasen uničeval vaše lastnine ali prekomerno lajal.    
            
            Ta pes je pogojno primeren za stanovanje, če dobi dovolj gibanja zunaj le-tega, veliko srečnejši pa bo z vsaj manjšim ograjenim vrtom. Ker nimajo ustrezne zaščite pred mrazom, naj bodo pozimi na toplem.
    
                
            
                
                
            
                
            
                
                
     
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>