<!DOCTYPE html>
<html>
    <head>
        <meta charset="utf-8">
        <title>Bretonski pticar</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Bretonski pticar</h1>
        <div class="vsebina">
            
            <center><img src="../../slike/srednji_psi/output2/240_F_82795344_ZpwFPfIxr9BQZoiGWF7mdN8yJxloLb1k.jpg"></center>
            <h3>Opis pasme:</h3>
            <p class="opis">Bretonski španjel izvira iz Bretanije, francoske province ob Atlantskem oceanu in je avtohtoni francoski pes. Pasma sama naj bi bila po predvidevanjih rezultat parjenja različnih Setrov, zaradi podobnosti z Valižanskim springer španjelom pa sklepajo, da je tudi potomec le-tega. 
            Vseskozi zgodovino je bil to predvsem zelo priljubljen lovski pes, ki ga lovci še danes uporabljajo predvsem za lov na perjad.
            
            To so zelo inteligentni, poslušni, ljubeznivi in nežni ljubljenčki. So tudi zelo samostojni in pogosto mislijo s svojo glavo. Čeprav so načeloma prijazni in zvesti družinski psi, pa potrebujejo nekoliko bolj izkušenega lastnika. Imajo nagnjenja k hiperaktivnosti in če jih pustimo same predolgo časa, lahko doživljajo tesnobo. Ne prenašajo dobro stresnih situacij. Vaš odnos do te pasme mora biti nežen in odločen. Če so pod stresom lahko prekomerno lajajo in cvilijo, zaradi tesnobe ali razburjenja pa lahko celo nekontrolirano urinirajo. Ker gre za tako nežno pasmo, se lahko zgodi tudi, da postanejo bojazljivi in zadržani. Te težave je potrebno začeti odpravljati že zgodaj, še preden se pojavijo. Primerna socializacija in zgodnje šolanje lahko prepreči pojav takšnega vedenja. S pravilnim ravnanjem izkušenega lastnika, je lahko Bretonski ptičar ljubeč in živahen družinski ljubljenček.
            
            Z drugimi psi in tudi mačkami se bo dobro razumel, če ga boste primerno – in obsežno – socializirali. S socializacijo je priporočljivo začeti postopoma in kar se da zgodaj v mladičkovem življenju. Zaradi lovskega nagona bo zunanje glodavce ter predvsem ptice zagotovo preganjal.
            
            Z otroki se bo brez težav razumel in nežno ravnal, če bo z njimi zgodaj socializiran. Če imate v gospodinjstvu otroka, ga naučite primernega in spoštljivega ravnanja s psom, psu pa ga predstavite kar se da zgodaj.
            
            
            Gladka, nekoliko valovita, predvsem pa gosta dlaka srednje dolžine odlikuje to pasmo. Običajno je kožuh bele barve, v kombinaciji z oranžno, rjavo ali črno barvo, lahko pa je tudi tibarven. 
            
            Bretonski ptičar ne potrebuje veliko nege. Njegova srednje dolga dlaka relativno malo izpada in potrebuje le redno česanje. Dvakrat tedensko bo zadostovalo. Tudi redno kopanje – enkrat mesečno – je priporočljivo za to pasmo. Uporabite nežen pasji šampon in ga dobro sperite, da ne bi povzročili draženja kože. Redno pregledujte tudi ušesa in tačke, zlasti če se pes veliko zadržuje zunaj, saj se na teh predelih radi zadržujejo drobci umazanije. Če se boste odločili, da boste psa prijavili na pasje razstave, bo ta potreboval bolj obsežno, redno in tudi profesionalno nego, predvsem striženje pri pasjem frizerju.
                
            Bretonski ptičar je izpostavljen nekaterim genetskim boleznim, kot so: glavkom, paraliza hrbtenice (ki povzroči predvsem paralizo zadnjih tac), displazija kolkov, ter epilepsija. Poskrbite, da svojega psa izberete pri odgovornem rejcu, ter s tem zmanjšate možnost pojava dednih bolezni.
                
            Gre za precej hiperaktivno pasmo, ki se hitro zdolgočasi, zato morate poskrbeti, da je šolanje za psa zanimivo in zabavno. Ker so Bretonski španjeli po naravi zelo nežni, je zgodnja socializacija nujna, da ne bi razvili strahu pred drugimi psi, ljudmi in otroki. Zgodaj jih je treba navaditi tudi na glasne zvoke, saj so lahko sicer zelo plašni. Pri šolanju vztrajajte na pozitivni motivaciji in nežnih, a odločnih ukazih. Grobost pri tej pasmi prej doseže nasprotni učinek od želenega. Najboljše se odzivajo na pohvale, ljubezen in veliko mero vztrajnosti.
            
            Gre za pasmo z veliko energije in vzdržljivosti, ki potrebuje precej dnevne aktivnosti. Ta naj vsebuje tako sproščene sprehode, kot tek. Rade volje vas bodo spremljali tudi na kolesarjenju ali družinskih pohodih. Ti psi izredno radi plavajo in uživajo v prinašanju iz vode. Najprimernejši so za aktivne posameznike ali družine, zelo zadovoljni pa bodo tudi v družbi lovca, ki jim bo omogočil, da opravljajo naloge za katere so bili vzrejeni.
            
            
            Ti psi niso primerni za življenje v stanovanju. Potrebujejo vsaj velik vrt, najboljše pa se počutijo v ruralnem okolju, kjer lahko svobodno raziskujejo. Ne prenašajo dobro mraza, zato ni priporočljivo, da spijo na prostem. Ker so tudi znotraj bivališča precej aktivni, je potrebno le-to prilagoditi psu, obenem pa poskrbeti, da se ne dolgočasi, saj lahko tedaj postane destruktiven. To je precej družabna pasma, zato je priporočljivo, da se odločite za nakup dveh takih psov, ali da v gospodinjstvu z Bretonskim ptičarjem živi še kakšen drug pes.    
            
                
            
                
            
                
            
                
            
                
     
            
                
     
            
                
            
                
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>