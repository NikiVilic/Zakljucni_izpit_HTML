<!DOCTYPE html>
<html>
    <head>
        <meta charset="utf-8">
        <title>Samojed</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Samojed</h1>
        <div class="vsebina">
            
            <center><img src="../../slike/srednji_psi/output2/samoyed.jpg"></center>
            <h3>Opis pasme:</h3>
            <p class="opis">Pasma je dobila ime po sibirskem nomadskem ljudstvu – Samojedih. Gre za prijazne, nežne in občutljive pse, ki so služili mnogim namenom. Med drugim so vlekli sani, zganjali severne jelene ter lovili divje živali, celo polarne medvede. Ponoči so spali skupaj z ljudmi in jih greli s svojo telesno toploto. V 18. stoletju so bili prinešeni v Anglijo, od koder se je pasma razširila po vsem svetu, danes pa je Samojed priljubljen predvsem kot družinski ljubljenček.
            
            Samojedi so zelo ljubeznivi psi, zelo primerni za družine, saj obožujejo človeško bližino in pozornost ter so izredno nežni tudi do otrok. Ker so močno odvisni od človeka, niso radi sami, zato niso primerni za družine, ki so cel dan zdoma. Osamljenost lahko pri tej pasmi povzroči depresijo, prekomerno lajanje ter destruktivno vedenje. Lajanje tega psa je zelo značilno, saj ima Samojed specifično visoko intonacijo, ki je lahko zelo moteča za sosede in okolico v mestnih naseljih. Za čuvaje, kljub visoki inteligenci in učljivosti, niso primerni, saj jim čuvanje ni v naravi in so preveč ljubeznivi do ljudi.
            Mladički so zelo živahni, radi skačejo in tekajo, zelo aktivni so tako znotraj kot zunaj hiše. Nekje do drugega leta starosti se nekoliko umirijo, ostane pa jim dokaj močan lovski nagon. Zaradi močne navezanosti na ljudi so tudi zelo ustrežljivi, zato bo pravilna vzgoja prinesla želene rezultate.
            
            Samojed se slabše ujema z manjšimi, bolj pasivnimi in prosto živečimi živalmi, saj jih bo poskušal loviti in preganjati. Z večjimi psi in mačkami pa se bo dobro razumel, zlasti če bo z njimi odraščal in bo zgodaj socializiran.
            
            Zelo dobro se razume z otroki, saj je nadvse prijazen in ljubezniv po naravi. Pri igri z manjšimi otroki je potreben nadzor odrasle osebe, vendar predvsem zato, da ne bi prišlo do nenamernega poškodovanja zaradi velikosti in mišične mase Samojeda.
    
            Samojed ima zelo gosto, mehko dlako, ki je dvojna. Zgornja dlaka je dolga, ravna in spominja na levjo grivo. Podlanka je gosta, kratka in mehka, ter psu nudi odlično zaščito pred vremenskimi vplivi. Samci imajo ponavadi nekoliko daljšo vrhnjo dlako od samic. Dlaka je vodoodporna in močno izpada, zlasti dvakrat letno, ko Samojed menja kožuh. Barva dlake je bela.
            
             
            Za nego je dlaka precej zahtevna, zato je potrebno mladička že zgodaj navaditi na redno česanje in negovanje kožuha. Razčesavanje Samojeda se izvaja v obeh smereh, tako v smeri rasti dlake kot v nasprotni smeri. V obdobju menjave dlake je potrebno še bolj pogosto krtačenje in odstranjevanje odmrle dlake, da preprečimo vozlanje. Striženje za to pasmo ni priporočljivo, saj naravna oblika in dolžina dlake zagotavlja idealno zaščito tako pred mrazom kot pred vročino in sončnimi opeklinami. Kopanje z blagim pasjim šamponom naj se izvaja enkrat letno. 
            
            
            Samojedi so precej nagnjeni k displaziji kolkov, nekateri pa tudi k diabetesu in kožnim alergijam. Predvsem samice pa so izpostavljene tudi genetski okvari oči, ki lahko povzroči delno ali popolno slepoto (Progressive Retinal Atrophy).   
                
            Samojedi so zaradi svoje inteligence in neodvisne narave včasih lahko težavni za šolanje, vendar bo ob potrpežljivi, vztrajni in pravilno izbrani metodi šolanja uspeh zlahka dosegljiv. So visoko inteligentni in radi ugajajo lastniku. Ta pasma je izredno dovzetna za nagrajevanje, učenje pa naj temelji na motivaciji in raznolikih vajah ter vselej poteka skozi igro. Samojedu je pomembno da se zabava in če se bo zabaval, bo z veseljem prisluhnil lastniku.
            
            Samojed je energičen in aktiven pes, ki potrebuje priložnost, da svojo energijo tudi ustrezno sprosti. Dolgi dnevni sprehodi v hitrejšem tempu ali tek, veliko igre z družino in treningi z lastnikom bodo primerna aktivnost za tega psa. Pasma na splošno bolje prenaša hladnejše podnebje, a se prilagodi tudi toplejšim razmeram.
            
            Samojed se dobro počuti v različnih okoljih, glavno je, da je obkrožen z ljudmi. Lahko biva v stanovanju ali hiši, vendar je v urbanem okolju lahko problematično in moteče njegovo lajanje. Nesrečen bo, če ga boste puščali samega na vrtu, zato mu, če mora bivati v pesjaku, preko dneva namenite veliko pozornosti.    
    
            
                
            
                
            
                
                
                
            
                
            
                
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>