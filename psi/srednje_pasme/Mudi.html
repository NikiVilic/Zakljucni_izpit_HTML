<!DOCTYPE html>
<html>
    <head>
        <meta charset="utf-8">
        <title>Mudi</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Mudi</h1>
        <div class="vsebina">
            
            <center><img src="../../slike/srednji_psi/output2/Mudi1.jpg"></center>
            <h3>Opis pasme:</h3>
            <p class="opis">Mudi je srednje velik ovčarski pes, ki izvira iz Madžarske. Je relativno nova pasma, stara največ 100 let. V svetu je precej nepoznana in redka, celo znotraj svoje domovine. Za to se verjetno lahko zahvali starejšima in bolj priljubljenima ovčarskima sonarodnjakoma, Puiju in Komondorju. Vendar pa je Mudi po pričevanjih najljubeznivejši madžarski ovčarski pes. Poleg tega pa je tudi sposoben ovčarski delovni pes, dober čuvaj, lovec na divjad, na Finskem pa celo priljubljen gorski reševalni pes.
            
            Mudi je neodvisen, pogumen in prijazen pes. Je zelo predan predvsem enemu lastniku, zato je tudi priljubljen družni pes. Tujcem na splošno ne zaupa, vendar ima blag in prijeten značaj, odlikuje ga izjemna inteligenca, dinamičnost in neagresivnost, zaradi česar je dobil status najprijaznejšega ovčarja. Potrebuje veliko psiho-fizične stimulacije, zato je primeren zgolj za aktivne lastnike. Obsežno poznavanje šolanja psov ni pogoj za to pasmo, saj je izredno učljiva in ustrežljiva.
            
            
            Ker pasma ni agresivna in tudi ne pretirano teritorialna, se lahko dobro ujame z drugimi psi, kakor tudi z drugimi živalmi, če je z njimi od malega oziroma ustrezno socializiran. 
            
            Mudi je prijateljsko naravnan do ljudi in se dobro razume tudi z otroki, če ti z njim ravnajo korektno in spoštljivo. Zelo rad se bo pridružil igri z večjimi, lepo vzgojenimi otroki, pri mlajših pa je nujen nadzor odrasle osebe, saj se morajo tudi otroci naučiti ravnanja s psom in ne le obratno.    
            
            Dlaka je srednje dolga, rahlo kodrasta ali valovita po telesu ter vodoodporna. Na glavi in sprednjem delu tačk je krajša, na zadnjem delu tac pa daljša, nekje do 7 cm. Barva kožuha je lahko črna, siva, bela, krem, črna s sivimi lisami ali črna z belimi lisami. Izpadanje je povprečno.
     
            Za nego kožuh ni zahteven. Priložnostno krtačenje bo dovolj, da se odstranijo nečistoče in odmrla dlaka, ter ohrani lep, negovan videz psa. Kopanje omejite na redke priložnosti, ko je to zares nujno, da ne bi uničili naravne oljne zaščite dlake in z agresivnimi sredstvi razdražili kože.
            
            Gre za zelo zdravo pasmo brez pogostih genetskih bolezni. V redkih primerih se pojavlja displazija kolkov, vendar je ta pojav, v primerjavi z drugimi pasmami, pri Mudiju bolj izjema kot pravilo.
            
            
            Mudi je zelo inteligenten, vodljiv pes, ki se najbolje odziva na mirno, vztrajno, potrpežljivo in korektno vzgojo, ki naj temelji na pozitivnih metodah šolanja. Gre za dinamično, učljivo pasmo, ki se odlično odreže pri agilityju, reševanju, iskanju narkotikov, varovanju, itd. Po naravi je usmerjen k sodelovanju in je zelo pripravljen ugajati gospodarju.
            
            Ta zelo aktivna pasma poleg dolgih dnevnih sprehodov potrebuje tudi druge aktivnosti na prostem, predvsem pa veliko psiho-fizične stimulacije. Z veseljem se bo pridružil vsem lastnikovim aktivnostim, rad se bo igral, prosto tekal in tudi plaval. NI primeren za neaktivne lastnike, daj je izredno dinamičen delovni pes, pripravljen na številne izzive, učenje in delo s človekom. Nezadostna aktivnost lahko vodi v depresijo in neželene oblike vedenja.
            
            
            Mudi se dobro prilagodi tako življenju v hiši z vrtom, kakor tudi stanovanju. Pogoj je vselej zadostna količina dnevne aktivnosti. Ker je vajen in odporen na različne težavne vremenske razmere, je lahko tudi zunanji pes.
 
            
                
                          
 </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>