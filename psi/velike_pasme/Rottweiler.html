<!DOCTYPE html>
<html>
    <head>
        <meta charset="utf-8">
        <title>Rottweiler</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Rottweiler</h1>
        <div class="vsebina">
            
            <center><img src="../../slike/veliki_psi/output2/d21vu35cjx7sd4.cloudfront.jpg"></center>
            <h3>Opis pasme:</h3>
            <p class="opis">Rotvajler izvira iz Nemčije, najverjetneje pa je potomec Italijanskega mastifa, ki je spremljal Rimljane ob njihovi invaziji Evrope. Dolga leta je nato služil kot čuvaj in ovčar. V 19. stoletju je pasma skoraj izumrla, a je stoletje kasneje doživela velik povratek, ko je Rotvajler postal priljubljen predvsem kot policijski pes. Danes je še vedno priljubljen čuvaj, policijski pes in celo slednik.
            
            Rotvajler je po naravi zabaven in zelo ljubeč pes, kljub svoji močni zgradbi. Ker je zelo teritorialen in zaščitniški do svojih družinskih članov, je potrebno z zgodnjo in obsežno vzgojo ter socializacijo poskrbeti, da ne bi bil agresiven. Na splošno med laiki veljajo za nevarne in celo zlobne pse, kljub temu, da se dejansko zelo dobro obnesejo v družinskem okolju. So zelo inteligentni, se hitro učijo in imajo veliko željo ugajati lastniku. Po naravi so umirjeni in samozavestni psi, ki pa bodo za zaščito lastnika pripravljeni narediti vse. Ob dosledni vzgoji izkušenega pasjega lastnika bo sobivanje z Rotvajlerjem polno ljubezni in predanosti.
            
            Rotvajler se lahko dobro ujame z drugimi psi, če z njimi živi od malega. Ob primerni vzgoji in vzpostavljeni avtoriteti lastnika pa lahko uspešno sobiva tudi z mačkami in drugimi manjšimi ljubljenčki. Da bi sprejel tudi tuje pse, je potrebna obsežna socializacija takrat, ko je Rotvajler še mladiček.
            
            Otroke bo imel rad, odrasle pa bo spoštoval. V prisotnosti majhnih otrok je zaradi velikosti psa in močne telesne zgradbe potreben nadzor staršev, da ne bi prišlo do nenamernih poškodb. Previdnost tudi ni odveč pri igračah in hrani, saj zna biti Rotvajler zelo posesiven do tistega, kar smatra za svoje.
            
            Rotvajler ima dvojno dlako. Zunanja dlaka je srednje dolga, leži ob telesu, je ravna in trša na otip. Podlanka je predvsem izrazita na vratu in na stegnih. Barva dlake mora biti črna z rjavimi ali rdeče-rjavimi lisami na prsih, tacah, gobcu in okoli oči. 
            
            Nega Rotvajlerja je nezahtevna, saj je gladka in svetleča dlaka precej neobčutljiva. Izpadanje je povprečno. Z rednim krtačenjem bo zagotovljeno odstranjevanje nečistoče in odmrle dlake, kopanje pa izvajajte le, ko je to res nujno, saj s tem uničite naravno zaščito dlake. Bolj se priporoča uporaba suhih šamponov.
            
            Rotvajlerji so nagnjeni k displaziji kolkov in komolcev ter osteohondrozi, ki jo lahko preprečimo, če psu ne dovolimo, da skače in preveč aktivno teče v času, ko je še mladič in se kosti še razvijajo. Preprosti dnevni sprehodi za mladiča zadostujejo, kosti pa bodo zdravo rasle.
            Tudi težave z očmi so pogost problem pri tej pasmi, kakor tudi zasuk želodca. Več manjših dnevnih obrokov in počitek po hranjenju lahko uspešno preprečita to nevarno bolezensko stanje.    
            
            Z vzgojo Rotvajlerja pričnemo kar se da zgodaj. Ker je zelo inteligentna in učljiva pasma, bo hitro razumel kakšno vedenje je dovoljeno in česa ne sme početi. Pri tem bodite dosledni in vztrajni. Šolanje nadaljujte in obnavljajte vseskozi Rotvajlerjevo življenje in ne popuščajte pri zastavljenih pravilih. Trening naj temelji na vzajemnem spoštovanju in pozitivnih spodbudah. Vsako grobost bo Rotvajler pomnil in globoko zameril. Zgodnja socializacija je prav tako nujna za uspešno sobivanje z živalmi, zlasti v urbanem okolju, kjer so redna srečanja z različnimi ljubljenčki neizogibna.
            
            Rotvajler potrebuje več dolgih dnevnih sprehodov in najmanj dve uri gibanja in igre na prostem, zlasti pa je priporočljiv tek po gozdu, travniku, parku ali ograjenem vrtu. Zelo radi tudi plavajo ali spremljajo lastnika pri kolesarjenju.    
            
            Rotvajler se je načeloma sposoben prilagoditi tako stanovanju kot hiši, vendar pomnite, da potrebuje veliko gibanja na prostem. Znotraj doma je precej miren in neaktiven, zato je bolj kot za bivanje v stanovanju, priporočljiv za večji ograjen vrt, kjer lahko veliko odvečne energije pokuri že preko dneva.    
                
            
                
                
    
            
                
            
                
    
                
            
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>