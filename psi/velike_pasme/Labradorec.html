<!DOCTYPE html>
<html>
    <head>
        <meta charset="utf-8">
        <title>Labradorec</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Labradorec</h1>
        <div class="vsebina">
            
            <center><img src="../../slike/veliki_psi/output2/Labradorec.jpg"></center>
            <h3>Opis pasme:</h3>
            <p class="opis">Labradorec je ena najbolj popularnih pasem po vsem svetu. Izvira iz Nove Fundlandije, kjer je bil prvotno namenjen za delo z ribiči, ki so te pse trenirali za skoke v hladno vodo, da so jim pomagali izvleči mrežo. Pasma je nastala s križanjem Setra, Španjela in drugih prinašalskih pasem, s pomočjo katerih so izboljšali njihov lovski nagon. Labradorec je predvsem zelo učljiva pasma, ki ni le priljubljen družinski pes, pač pa so to tudi odlični lovci, čuvaji, prinašalci, policijski psi za odkrivanje narkotikov, vodniki slepih in invalidnih oseb, iskalni in reševalni psi ter sledniki. Nadpovprečne rezultate Labradorec dosega tudi v poslušnosti, agilityju in podobnih spretnostih.
            
            To so aktivni psi, dobri plavalci, polni energije. So izjemno prijazni in jih zlahka predstavimo novim ljudem, brez strahu pred morebitnim agresivnim vedenjem. Slabost je le ta, da svojo prijaznost nadvse radi izražajo s skakanjem na nove znance, včasih jih celo podrejo na tla, od samega veselja.
            Labradorci so visoko inteligentni, zelo zvesti lastniku, v pasjem svetu pa veljajo tudi za zabavne in nekoliko hiperaktivne. So srednje veliki, močni, atletsko grajeni, uravnovešeni psi.
            
            
            Dobro se ujamejo z drugimi psi, saj so izredno neagresivne narave, zato ob primerni socializaciji zlahka dosežemo uspešno sobivanje tudi z drugimi živalmi.
            
            So čudoviti prijatelji večjim otrokom, previdnost je potrebna zgolj pri malih otrocih, katere bi lahko nenamerno podrli na tla in pri tem poškodovali, zato je potreben nadzor odraslih oseb, predvsem dokler gre za pasjega mladiča. Kasneje, ko je šolanje končano in je Labradorec odrasel kuža, pa je s svojo ljubeznivo naravo nadvse primeren za družine z otroki.
            
            Ta pasma ima dvojno dlako. Zunanja dlaka je gladka, kratka, zelo gosta in groba na otip. Podlanka je mehka, vodoodporna, ščiti psa pred mrazom, vetrom in vodo. Barva kožuha je lahko čokoladna, črna ali rumena. Izpadanje dlake je povprečno.
            
            Vodoodporna dlaka Labradorca je naravno odporna tako, da se čisti sama in zato ne zahteva posebne nege. Dovolj je, da pustite naravi naj opravi svoje delo. Poskrbeti je potrebno le za zaščito pred zajedavci. Kopanje z blagim ali suhim šamponom izvajajte le takrat, kadar ima pes neprijeten vonj in je to nujno potrebno.  
            
            Načeloma je to zelo zdrava pasma. Zelo redko se lahko pojavijo težave kot je displazija kolkov in komolcev, pri starejših psih pa očesna bolezen, ki vodi v delno ali popolno slepoto (Progressive Retinal Atrophy). Pasma ima velik apetit, zato je možna težava tudi prekomerna telesna teža, čemur pa se je moč izogniti tako, da poskrbite za zadostno telesno aktivnost psa.
            
            Labradorca je preprosto trenirati, zgodnje šolanje in socializacija sta priporočljiva zato, ker so ti psi zelo močni in jih je potrebno naučiti, naj ne skačejo po ljudeh in drugih živalih in ne vlečejo na vrvici. S treningom je treba pričeti kar se da zgodaj, saj Labradorci že pri šestih mesecih dosežejo svojo odraslo velikost in je s tem učenje nekoliko težje. Osnovna povelja moramo zato psa naučiti do šestega meseca. Glede na visoko inteligenco in željo po ugajanju, pa to ne bi smelo predstavljati posebnih težav. Ta pasma se ne odziva na grobe metode, potrebuje korektno, spoštljivo in dosledno vzgojo, ki naj temelji na pozitivni spodbudi, pohvalah in nagrajevanju.
            
            
            Labradorec se bo dobro znašel tudi v stanovanju, če mu bo zagotovljeno dovolj aktivnosti na prostem, pozornosti in psiho-fizične stimulacije. Najprimernejše bivanje zanj pa bi bila seveda hiša z večjim, ograjenim vrtom. Življenje v bližini reke, jezera, plaže ali druge stoječe vode, v kateri bi lahko dnevno tudi plaval, pa bi bilo zanj idealno.    
     
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>