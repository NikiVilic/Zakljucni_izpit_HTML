<!DOCTYPE html>
<html>
    <head>
        <meta charset="utf-8">
        <title>Nemska doga</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Nemska doga</h1>
        <div class="vsebina">
            
            <center><img src="../../slike/veliki_psi/output2/yay-6238534-digital.jpg"></center>
            <h3>Opis pasme:</h3>
            <p class="opis">Nemška doga je prastara pasma, ki izvira iz Nemčije. Njeni predniki so Mastif in Irski volčji hrt. Je ena največjih pasem na svetu, takoj za svojim drugim prednikom. Odrasla doga v višino meri od 76 do 91 cm in tehta med 50 in 77 kg. V preteklosti so to pasmo uporabljali predvsem za lov na divje živali, danes pa so ti psi poznani predvsem kot »nežni velikani«, saj je Nemška doga kljub svoji velikosti izredno nežna, plašna, nadvse prijazna, ljubezniva ter igriva. Na žalost pa ima izredno kratko življenjsko dobo.
            
            Nemška doga je dostojanstven, prijazen, potrpežljiv in igriv pes, ki za srečo nujno potrebuje človeško bližino. Odlikuje ga umirjen, pogumen, zvest in zanesljiv karakter. Malo laja in redko kaže znake agresije in še v tem primeru le do tujcev. Nemška doga se zelo naveže na človeka, zelo nerad je sam, zato ni primeren za družine, ki ga bodo puščale dolgo časa samega. Kljub svoji velikosti se Nemška doga najbolje počuti na domačem kavču, v neposredni bližini svojega gospodarja.
            
            Načeloma se dobro razume z vsemi živalmi, saj je nežna in ljubezniva pasma, vendar potrebuje zgodnjo in obsežno socializacijo. Zaradi njene velikosti je Dogo potrebno naučiti nežnega ravnanja z manjšimi živalmi.
            
            Do otrok bo nežen in prijazen, zlasti če bo njihove družbe vajen od malega. Primernejši je za družine z večjimi otroki, predvsem zaradi svoje velikosti. Tudi z manjšimi otroki bo nežen in ljubezniv, vendar jih pri igri z njim vselej nadzirajte, da ne bi prišlo do nesreč in nenamernih poškodb, povezanih z njegovo velikostjo in masivno zgradbo.
            
            Nemška doga ima zelo kratko, gladko in položno dlako. Obstaja mnogo barvnih različic: rumenkasta s črno masko na obrazu, progasta, jekleno siva, črna, bela ali siva s črnimi vzorci in tudi črna z belimi madeži. Dlaka ima lep naravni sijaj in ni zahtevna za vzdrževanje. Izpadanje je povprečno skozi vse leto.
            
            Nega je preprosta, redno krtačenje ali frotiranje z mehko brisačo bo odstranilo nečistoče in ohranilo naraven lesk dlake. Posebna pozornost naj bo namenjena pravilni negi krempljev – redno krajšanje je obvezno. Kopanje se odsvetuje, raje uporabite suhi šampon, če je to potrebno.
            
            Nemška doga je zelo izpostavljena zasuku želodca, zato obvezno uporabljajte privzdignjene posode za hranjenje, ponudite več manjših obrokov dnevno in zagotovite počitek po hranjenju. 
            Pogoste so tudi kožne alergije, zato pozorno izbirajte izdelke za nego, ki naj bodo obvezno hipoalergenski. Tudi tumorji kože so pogosti pri tej pasmi, prav tako težave s srcem (zlasti infarkti) in Von Wilenbrandova bolezen – motnja strjevanja krvi. Nemške doge imajo tudi izredno kratko življenjsko dobo, v povprečju živijo le 7 - 8 let.
            
            Z vzgojo je potrebno začeti kar se da zgodaj, dokler je pes še obvladljive velikosti in zato lažje vodljiv. Pasma je primerna le za izkušene lastnike, ki obvladajo dosledno, vztrajno in nepopustljivo vzgojo. Uporaba nasilja in grobosti je prepovedana, saj se s tem uči agresivnega vedenja, ki je pri tako velikem psu lahko zelo nevarna karakteristika.
            Na splošno je pasma izredno učljiva, inteligentna in dojemljiva, zato bo z zgodnjim šolanjem, ki naj temelji na pozitivni motivaciji in nagrajevanju, uspeh zagotovljen.  
            
            Zaradi hitre rasti je v prvem letu življenja Nemške doge potrebna previdnost pri aktivnostih. Količino gibanja omejite na več krajših dnevnih aktivnosti, ki ne smejo biti daljše od pol ure. S tem boste preprečili deformacije in poškodbe rastočih kosti in sklepov. Odrasla Doga pa potrebuje zmerno količino gibanja, ki naj vključuje sprehode in tekanje po varnih odprtih površinah, nikoli takoj po obroku. Zaradi umirjene narave se Nemška doga verjetno ne bo preveč oddaljila od svojega lastnika, zato ob uspešnem obvladanju odpoklica ni bojazni pri spuščanju z vrvice.  
            
            Kljub dejstvu, da je to zelo velik pes, pa hiša z velikim vrtom ni nujna, povsem dobro se počuti tudi v stanovanju. Najbolj prijetno mu je na udobnem kavču v družbi družine. Če mu boste zagotovili veliko, udobno ležišče v stanovanju, bo večino dneva lenobno počival. Pasma ni podvržena uničevanju stvari, pazite le na lomljive predmete v višini Doginega repa, da jih ne bi ob veselem mahanju z njim nehote pometel s polic ali mizic in poškodoval.    
            
                
                
                
            
                
     
        
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>