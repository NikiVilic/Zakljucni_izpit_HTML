<!DOCTYPE html>
<html>
    <head>
        <meta charset="utf-8">
        <title>Nemski bokser</title>
        <link href="https://fonts.googleapis.com/css?family=News+Cycle|Viga" rel="stylesheet">
        <link rel="stylesheet" type="text/css" href="../../css/style.css">
    </head>
    
    <body>
        <h1>Nemski bokser</h1>
        <div class="vsebina">
            
            <center><img src="../../slike/veliki_psi/output2/bokser.jpg"></center>
            <h3>Opis pasme:</h3>
            <p class="opis">Bokser se je v Nemčiji pojavil v 19. stoletju. Prvotno so ga uporabljali za pasje boje, kot vabe pri bikoborbah, za vleko tovora, zganjanje živine ter lov na merjasce in divje bizone. Njegovi predniki so Angleški buldog ter danes izumrla, mastifu podobna, Bullenbeiszer in Barenbeizser. V drugi polovici dvajsetega stoletja je pasma postala znana po vsem svetu in nemudoma pridobila veliko zanimanje. Danes so Nemški bokserji zelo številni in priljubljeni po vsem svetu, služijo pa kot dobri čuvaji, policijski in vojaški psi ter za iskanje in reševanje pogrešanih.
            
            Bokser je prijazen, živahen, igriv, radoveden in visoko inteligenten pes. Odlikuje ga izredna zvestoba, ljubeznivost in navezanost na družino. Potrebuje veliko človeške pozornosti in ne mara biti sam dlje časa, zato ni primeren za družine, ki so veliko zdoma. Do svoje družine so izjemno zaščitniški, do tujcev pa zadržani in previdni. So neustrašni čuvaji, ki z glasnim lajanjem opozorijo na prihod tujcev. Ko ostarijo so mirni in sproščeni, vendar se to pri tej pasmi zgodi precej pozno. Tudi dozorijo pozno, čeprav se telesno razvijejo nekje do 18. meseca, pa psihično zorijo tudi do tretjega leta starosti. Šolanje se zato lahko zdi nekoliko zahtevnejše, vendar se Bokser hitro in navdušeno uči, ter nadvse želi ugajati gospodarju. Obvezno je, da dnevno dobi dovolj psiho-fizične stimulacije.
            
            Z drugimi psi se bo brez težav ujel, kot pri vseh psih pa je treba poskrbeti za zgodnjo socializacijo. Tudi z drugimi živalmi v gospodinjstvu se bo ujel, če bo njihove družbe vajen od malega. Z manjšimi, prostoživečimi živalmi pa mu ne gre zaupati, saj jih bo najverjetneje preganjal.
            
            Bokser je znan po nežnem in ljubeznivem odnosu do otrok. Z njimi se bo z veseljem igral in bo pri tem nadvse potrpežljiv in toleranten. Primeren je za družine z otroki vseh starosti. Manjše otroke, izključno zaradi Bokserjeve velikosti, med igro vselej nadzirajte, da jih ta ne bi nenamerno poškodoval.
            
            Bokser ima kratko, svetlečo, gladko in položno dlako. Barve kožuha so lahko: rjava, rdečkasta ali progasta, z možnimi belimi lisami na trebuščku, prsih, tacah in včasih tudi na obrazu. Bokser ima tudi črno masko. Nekateri Bokserji se lahko rodijo povsem beli, saj gre za recesivni gen. Ti psi ne ustrezajo standardom pasme, zato smejo tekmovati na pasjih razstavah, lahko pa tekmujejo v poslušnosti in agilityju. Izpadanje dlake je povprečno, sezonsko pa lahko tudi nekoliko močnejše.    
            
            Nega Bokserja je precej nezahtevna, vse kar potrebuje je občasno krtačenje ali frotiranje z brisačo, da odstranite vso umazanijo in odmrlo dlako. Bokser je izjemno čista pasma in za večino higiene poskrbi kar sam. Kopanje je zato lahko letno opravilo. Redno poskrbite predvsem za krajšanje krempljev in nego ušes, ter čiščenje obraznih gub, da ne bi prišlo do neželenih infekcij.
            
            Nemški bokser je podvržen mnogim zdravstvenim težavam. Pogoste so prirojene težave s srcem, ki pa se pri Bokserju običajno pojavijo v pozni starosti. Težave imajo tudi z metabolizmom – podvrženi so zmanjšanemu delovanju ščitnice, napihnjenosti in zasuku želodca. Zelo previdno izbrana prehrana in več dnevnih obrokov ter počitek psa po zaužitem obroku, bodo zmanjšali možnost za nastanek teh težav. Zabeležene so tudi pogoste alergije na hrano. Pri starejših psih je večja možnost nastanka tumorjev in razvoja raka kot pri drugih pasmah. Nagnjeni so k artritisu, displaziji kolkov, težavam s hrbtom in koleni. Včasih se pojavlja epilepsija. Pri mladičkih se včasih pojavi deformacija vek, imenovana entropija (uvihanje), ki jo je potrebno popraviti z operacijo. Zlasti pri belih Nemških bokserjih pa se pri 20 – 40% vseh mladičkov pojavi delna ali popolna gluhost.
            
            Bokserji so bistri in se hitro učijo. Čeprav so včasih lahko trmasti, načeloma želijo ugajati lastniku. Ker nekoliko dlje psihično zorijo, se lahko zgodi, da boste sprva imeli občutek, da nobena tehnika šolanja ne deluje – toda Bokser vas bo ob pravem času kar naenkrat presenetil z osvojenimi ukazi. Predvsem bodite vztrajni, odločni in dosledni. Šolanje je priporočljivo začeti zelo zgodaj, ko je pes še bolj obvladljive velikosti. Osnove poslušnosti in zgodnja socializacija so pogoj, dobro pa se odrežejo tudi pri zahtevnejših nalogah. Vedno se poslužujte nežnih, pozitivnih metod, predvsem s spodbudo in nagrajevanjem. Bokser se dobro odziva na priboljške in pohvale, nikoli pa ga za neželena vedenja ne kaznujte. Neželene vzorce vedenja ignorirajte, spodbujajte in nagrajujte pa zaželene. Bokser se bo tako zelo hitro naučil katera vedenja mu prinesejo želeno pozornost.
            
            Bokser potrebuje kar veliko dnevne aktivnosti. Vsaj ena ura gibanja dnevno je obvezna, da bo pes doma miren in sproščen. Užival bo v igri z družino, je pa tudi idealen partner za tek, tako za profesionalne kot rekreativne športnike. Dnevni sprehodi običajno ne zadostujejo njegovim potrebam po gibanju, zato mu omogočite tudi prosto tekanje po večjem, varno ograjenem območju.
            
            Bokserji so notranji psi, saj slabo prenašajo nizke in visoke temperature. Pesjak torej ne pride v poštev. Idealna bi bila hiša z večjim, dobro ograjenim vrtom, kjer lahko Bokser preko dneva porabi nekaj odvečne energije. Poskrbite, da bo ograja visoka in trdna, ter da v njej ni  lukenj, saj so Bokserji znani kot mojstri pobegov. 
            Prilagodijo se tudi življenju v stanovanju, pod pogojem, da dobijo veliko dnevne aktivnosti na prostem. Vendar pomnite, da ti psi zasedejo kar nekaj prostora in da so tudi doma precej aktivni, zato so primerni zgolj za večja stanovanja.    
            
                
                
     
            
                
                
     
            
            </p>
            
            
        </div>
        <a href="../../index.html" class="domov-link"><h1>Domov</h1></a>
    </body>
</html>